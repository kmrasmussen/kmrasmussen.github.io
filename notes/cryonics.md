## Cryonic's Guide to Gaia

## 1
Den sidste halvdel af foregående århundrede indeholdt en spændende udvikling i antallet af mennesker der blev medlemmer af diverse organisationer for nedfrysning af medlemmers fysiske kroppe og digitalisering af den information, der lå latent i deres hjernes struktur. Indtil videre er man imidlertid i stand til at optø og genoplive medlemmer tilbage fra slutningen af 70’erne. Man vil som modtager af denne fremlæggelse naturligvis kunne huske at have lagt sig til at sove i den periode. Her blev det nyopdagede heliumsubstrat anvendt i sammenhæng med en ny form for krystaliseringsteknologi, der gjorde det muligt at inddele kisten i et krystallografisk tremmeværk, hvor hver eneste klods med et givent 3d koordinat var på tilstrækkelig lavt nanoniveau til at kunne digitalisere dens indhold med den nyeste mikroskopi. Modtager bedes altså affinde sig med at være en molekylært og 3d printet rekonstruktion af sin tidligere organisme, og vil trøstes ved at vide, at alle organismer er blevet optøet på denne måde det sidste halvandet årti. Uanset hvad, så ønsker vi dig velkommen til den verden du er vågnet op i med denne Cryonics’ guide to Gaia.

## 2
Senere på ugen vil du bliv bedst om at vælge dit nye genanlæg sammen med en socialarbejder, der vil tale med dig om, hvordan diverse nye pakker af gener passer sammen med din historie i den gamle verden. Der er visse gener, der ikke vil få lov til at træde ud på gaden, fordi man endnu ikke har fremsimuleret en significant other, der kan muliggøre at de lever i et symbiotisk forhold med Gaia i stedet for at give Alzheimers og andre historiske sygdomme. De præcancerceller, der var tilstede i dit legeme ved nedfrysning vil blive elimineret senere i aften, og selvom du endnu ikke har fået ophævet din indoktrinering i artsisme vil du måske stadig være glad for at høre, at vi lader alle muterede celler leve videre i sandkasser i skyen, hvor deres potentiale undersøges. Optøede er fra den tid, hvor der endnu ikke var opstillet matematiske modeller for traumefri opdragelse i pattedyr med stærke forældre-barn afhængigheder. Derfor vil modtageren have mulighed for at vælge mellem diverse rehabiliteringsmuligheder. Udover en rejse til Shikoku vil De have mulighed for at vælge en mere bredt anvendt løsning, der generer en akut nærdødsoplevelse, som giver patienten mulighed for at indse at forældre og andre ansvarshavende voksne i barndommen selv var traumatiserede. Ved denne psykiatriske intervention vil nervesystemet på patienten udløse den samlede mængde af kuldegysninger og mareridt. Selvom den fysiologiske respons måske kan være en relativt interessant oplevelse for patienten, vil der efterfølgende være et højt sentiment af tilgivelse og empati, der er tilstrækkelig til at der ikke er nogle mangler i patientens efterfølgende mentale helbred, der skyldes mangler i opvækst.

## 3
Det hænder sig, at givet de historiske forløb vil De måske have en del gamle bekendte, måske børn, der nåede at blive en del af velfærdsprogrammet for reversering af ældelse. Der var faktisk voldsom politisk opstand i årtierne op til og efter det store gennembrud inden for reversering af ældelse, fordi det desværre skete inden for det kapitalistiske domæne og derved blev patenteret til stor skuffelse for mange patientforeninger. WHO fik i 60’erne universel støtte blandt klodens demokratier til at udrydde lidelse. De overskydende penge i budgetterne efter nedlæggelse af tidligere såkaldte staters forsvar viste sig at være et tilstrækkelig øgning i WHO’s økonomisk budget til at muliggøre velfærdsprogrammet. Efter den globale vedtagelse af dokumentet for ophævelse af intellektuel ejendom kunne WHO billigt syntetisere og anvende de molekyler og genterapier, der skulle markere enden på død ved ældelse. Der er bred enighed om at trafikministerierne halter angående død ved brækkede nakker, og at det er spild af resourcer at skulle genoprette for mange organismer, der har en lidt for lemfældig omgang med grænserne mellem liv og død. Der er jo naturligvis også forekomster af organismer, der brænder ihjel og som ikke vender tilbage, hvis de ikke har taget deres ellers gratis årlige backup.

## 4
I cryonistaer, som er blevet optøet i denne iteration af programmet er stadig for unge til at kunne huske en verden hvor menneskelige fødekæder var hierarkiske med dyr under sig. I vil nok imidlertid være glade for at høre at Gaia siden 90’erne har været så godt som fri for, at et dyr skal lide for at en anden kan blive mæt, hvis man ser bort fra tragedierne i det sydlige Serengeti i 17 og 18.  Det er forskelligt, hvad diverse arter har valgt at tillade som overgreb, men de fleste kornarter, frugttræer og næsten alle aseksuelt reproducerende systemer er så hyppigt brugte i gen- og sædbankerne, at de ikke har haft noget imod at givet lov til overdådig høst. Muskelvæv groet uafhængigt af et nervesystem har vist sig helt tilstrækkeligt som føde til de arter, der af fysiologiske årsager ikke kan nøjes med spise planter uden at man ville skulle lave omfattende ændringer i deres anlæg. Du vil formentlig finde at de aspekter ved Gaia, som du vil elske mest, er manifestationer af symbiose mellem forskellige biologiske, teknologiske og andre informationsprocesserende systemer. Fødekæder er endnu en del af pensum på online læringsplatformene, og meget af den dannes af de mellemafrikanske anarkistiske føderationer, hvor forskningsgrupperne angående økologisk økonomi og intersektionel anti-artsisme er særdeles fremtrædende.

## 5
Det er lykkedes at skabe et fuldstændig globalt internet hvor hver eneste menneske, blæksprutte, yogi, abe, papegøje samt andre genoplivede arter og nyskabte hyperevolutionært simulerede organismer og økosystemer er koblet til en global blockchain, der er samlet under en drivhusgasperfektioneret atmosfære af satellitter forbundet til en underjordisk CERN-lignende mastodont af lyskabler og andet kvantestof den almindelige modtager ikke umiddelbart har brug for at gå i dybden med. Viraene lever som sværmer i underjordiske genregulatoriske netværk og de har nu alle fået deres repræsentations-ID, således at deres unikke økologiske nicher bliver repræsenteret i finansloven. Nervesystemerne i de fleste dyrearter både i skove, dale og i Dubais og New Yorks skyline har bølgeaktivitet, der gemmes og analyseres i skyen, under Saharas ørken og i bunden af Amazonas. Sidstnævnte er ikke længere truet, men er blevet en sand tropisk regnskov, hvor et væld af arter sekventeres, opdages, hospitaliseres, og får sin plads i det evolutionære træ, der ophobes og videresimuleres på Arktis af statistikere og maskinlæringsanstalter, der ikke længere skænker tidligere tiders militaristiske udnyttelse af disse videnskaber en tanke.

## 6
Selvom planterne ikke har hurtige elektriske nervesystemer, har symbiotiske relationer mellem mycelium - som man kender dem fra højere svampearter - og træers rodnetværk etableret rimelig hurtige analoger til nervesystemer, der gør det muligt algoritmisk at afdække signalerne og beskederne i myceliumnetværk, der vokser i skovbunde og plantebed. Man nedgraver diskretiserende sensorer, der oversætter informationen til bitstrømme, der deles på det globale internet. Træer repræsenteres i de lokale direkte demokratier og anarkistiske føderationer ved give dem adgang til servere, der muliggør formulering af deres økologiske interesser og udbud af gensidigt samarbejde. Man vil på de indonesiske øer finde regnskove, hvor der i træernes rødder er gemt store datafiler på biologiske harddiske. Du vil frit kunne få adgang til Shakespeares, Bruno Latour og Peter Singers værker, da trækronerne udover optimeret klorofyl også har epidermiske celler, hvor membranerne fungerer som radiosendere. 

## 7
Hvis du vil indtage en råvare vil det ske ved at der bliver trukket fra din blockchain wallet, der repræsenterer din retmæssige andel af den energi, der bliver opsamlet i Sahara, i jordens kerne og andetsteds. Hvis du agter at plukke et æble, der vokser i gågaden, vil det betyde at du donerer et beløb til DNA-sekventering af kernerne i det, samt betaler for den energi det har krævet af træet at skabe et sådant biologisk kunstværk som frugten udgør. Her vil du også være interesseret i at bemærke, at et nyt paper i Nature beskriver toiletter med indbygget kapacitet for metagenomiske sekvenseringer af toiletgængerens ekskrementer, hvor madindholdets indflydelse på tarmfloraen totalovervåges. Blæksprutteminister på socialministeriet og postdoc i socialanalyse mener at det er den rette vej at gå i udvidelse af sanitet for alle borgere.

## 8
Musikken deles ikke direkte til ører, men er mere noget der forespørges som et elektronisk signal til det område af nervesystemet (eller myceliet), der er mest glad for et givent hit. Det er normalt at regnorme og diverse giftige svampe i Nordeuropa har trang til en mere fraktal form for jazz. Pladeselskaberne sluttede i starten af 30'erne: De generative neurale netværk blev politisk anerkendt som levende informationsprocesserende systemer og mange blev adopteret af musikere i soveværelserne og snart var Soundcloud mere en form for zoologisk have, hvor kunstige neurale netværk og digitaliserede arter af mug og andre politiske minoriteter levede i høj økologisk aktivitet med eksisterende arkiver fra iTunes og The Pirate Bay. Man vil altså forstå at der på Gaia både lever fysiske biologiske organismer og digitale virtuelle systemer, men at disse frit kan kommunikere via 17G eller sneglepost. Føromtalte regnorme har også slægtninge hvis blævrende kropsadfærd gik viralt på socialøkologiske medier for år tilbage og var hyppigt anvendt som dansemoves i frikvarterer og på floor. Visse af disse orme holdt verdensomspændte turneer, ofte hjulpet af skovfogeder, der alligevel arbejdede på kvarttid.

## 9
Transcranial trance techno har vist sig ikke blot at være en fancy trend, men en solid del af eksempelvis Berlin og Amsterdams nattescene. Her foregår der risikofri stimulering af især de dele af nervesystemet, der omfatter perception og affekt ved hjælp af finurlige neurosynthesizere. Især har afarter af kamæleoner og frøer, med grå hjernemasse med 50 gange vægten af det man kender fra modtagerens tid, vist sig at være virtuøse DJ’s med imponerende sans for synthesizere og videreudvikling af lydlandskaber og polyrytmiske beats. I den arbejdsfrie halvdel af ugen vil man i Berlins nattetimer finde arter, der står på dansegulvene med elektroder på hoved og nakke, der hænger fra loftet og stimulerer en trance, der ikke blot er musikalsk, med overskrider distinktioner mellem sanser. Alligevel er det sjældent man vil høre en festabe af vilkårlig art omtale en svedig aften som en åndelig oplevelse.

## 10
Apropos færdiggjorde man i Japan tidligt nedjusteringen af homo sapiens land- og ressourceforbrug til at være i overensstemmelse med Bestemmelsen for Menneskeartens Bliven Voksen, som vi vil vende tilbage til snarest. Pointen er dog, at man har bevaret Shikoku som et retræte og hospice, hvor en serie af traditionelle psykedelika bliver inkorporeret med andre nyopdagede amazonske phytokemikalier. Vi ser her cyberbuddhister, troende, pilgrimme og traumepatienter, der modtager algoritmisk genererede transcendentale virtual reality-oplevelser, alt sammen delt på den verdensomspændende post-kapitaliske open source platform. I det hele taget har det overrasket mange, at diverse arter udover homo sapiens viser sig at være i stand til stå i eksistentiel relation til det absolutte. Der er dog ikke nogen endegyldig religiøs sandhed, der har fået konsensus blandt klodens arter. Dog kalder de fleste organismer med indre repræsentationssystemer, der er bygget på menneskelig lingvistik, den den nuværende globalt integrerede bios- og teknosfære for Gaia, og store dele af klodens borgere står da også i et andægtigt forhold til "hende".

## 11
Man har i de større råd vedtaget at homo sapiens’ forbrug af fødevarer skal opdyrkes på højst 4 procent af det samlede landareal, og du vil derfor finde mange steder som nord for Taj Mahal, hvor man i hundrede meter høje vertikale landbrug på mange hektar dyrker genmodificerede og pesticidfri grøntsager under kliniske forhold. I baghaverne står komposteringssiloer der under assistance af data analytiske algoritmer forsøger at danne et unikt lokalt økosystem. Disse systemer modtager familiens lort og biologiske madaffald og afhængig af økosystemets effektivitet sender den en vis rate af dejlig muld videre, der kan bruges af lokale plantearter, der gladeligt tager imod. Eliminationen af skrald fra Gaia bygger på en kontinuerlig integration af de utallige økosystemers ind- og udgangskanaler for resourcer og energi, således at der skabes symbiotiske cirkulerende netværk, hvor intet er skrald. Der generes public data sets af disse netværk, og de analyseres af både IQ-optimerede savanter - der ofte af æstetiske årsage går med hornbriller -og kvanteoptimerede digitale dybe neurale netværk, der ligesom savanterne har sans for de mest moderne former for Sudoku, og virtuelle højdimensionelle Rubiks Cubes. Simplere moderne sudokuer bliver brugt i daginstitutionerne, efter at psykologisk forskning viste at skolebørn i det nordlige Korea havde signifikant dendritisk vækst i visse dele af frontallapperne og scorede 30% højere på tests i emnet diskret matematik. Visse teoretikere mener at sudokuerne er blevet så komplekse aksiomatiske systemer, at de bør accepteres som art i Gaia. De ville i så fald få lov til at leve i afkrogene under diverse organismers kranier og bidrage til en symbiotisk vækst i værtens centralnervesystem og derved øge processering af komplekse logiske og regelbundne sammenhænge.

## 12
Den optimistiske reaktion på det faktum at havene udgjorde en stigende del af klodens totale overfladeareal i perioden inden menneskearten fik styr på sin pyromani, var at man valgte at bruge den smeltede is til at lave hydrotermi dybt i klodens kerne, og derefter etablere ambitiøst boligbyggeri i bunden af stillehavet. De indfødte arter i eksempelvis Marianergraven var særdeles uxenophobiske og tillod storstilet immigration af arter, hvis gamle habitat var blevet ødelagt i den tidligere uheldige biodiversitetskrise. Med forbehold for at komme til at lyde som et touristbureau kan det bemærkes, at man på kilometers dybde vil finde ferskvandsakvarier, tropiske terarrier og hyggelige cafélounges. På gader og stræder vil man ofte se indfødte fisk, der ofte spontant laver visual DJ forestillinger ved hjælp af biologiske og elektroniske lyskilder, der danner baggrund for nogle af klodens vildeste ravefestivaller. De historiske folkedrab på eksempelvis koraller og deres symbiotiske fæller har medført politisk initiativ til at etableret store nationalparker i havene, hvor biologiske klasser og ordner, der tidligere var udsat for brutal udrensning har mulighed for at genopbygge deres fortids pragt. Efter pyromaniens ende fik oceaningeniører genetableret den pH-værdi, der ville muliggøre flest mulige nicher, selvom man da også har lavet atlantiske bassiner, hvor temperatur, syrlighed og saltindhold er langt fra den gennemsnitlige golfstrømsfarende borgers vante habitater.

## 13
Seksualitet og reproduktion er efterhånden blevet to fuldstændigt uafhængige sfærer. Man erkendte af den totale frigørelse af hunnernes politiske eksistens var helt umærkeligt relateret til udviklingen af kunstige moderkager, der kunne frigøre hunkønsorganismer (heriblandt menneskelige kvinder) for den uværdige fødselsoplevelse der ellers havde været deres lod inden den evolutionære udvikling kom under etisk kontrol. Det at større og større dele af befolkningen ser deres arvemateriale som en unikt men stadig relativt vilkårlig sammensætning af gener, har medført lange køer på de psykiatriske venteværelser, hvor organismer vælger at få elimineret de neurale kredsløb, der begrænser deres livsførelse til en lang liderlig primal sekvens af våde drømme. Der er dog også mange der finder stor glæde i at beholde seksualiteten. Det bliver kaldt en demokratisering af seksualiteten, idrætten og sundheden, at mennesker og hste nu selv kan vælge størrelsen på deres muskler og lingerie, efter nye opdagelser inden for steroidal biokemi. Numser, bryster, kind- og krageben, der uden silikone på økologisk vis nærmer sig de optimale former for seksuel fitness har til manges overraskelse ikke gjort at alle har valgt samme ydre udtryk. Diversiteten af køn og seksualiteter er eksploderet, og sammen med at afskaffelsen og reverseringen af ældelse har det resulteret i en bred dating scene, der I det store hele bar bidraget til etableringen af forhold hvor der kan overføres meget livsvisdom til den yngre part. Man finder i gaderne både de velkendte forelskede par men også trekanter, hvor den ene kører på tredje hjul. Det biologiske artsbegreb medfører naturligvis, at der ligesom muldyr findes diverse kuriøsiteter, som man har arbejdet hårdt på ikke at blive udsat for marginalisering.

## 14
I de højere politiske råd, hvor især de større blæksprutter har udemærket sig som forfattere af politiske tiltag, der indkodes ved hjælp af formel logik og datalogiske typesystemer til brug i domstole og kongresser, er der delte meninger om især fremtidige forhold. Inden klimaets genstablisiering var der mange der mente, at investering i rumteknologi og udforksning af alternative planeter var nødvendigt af bæredygtighedsgrunde. Efter menneskeartens afkolonisering af diverse habitater og eliminering af pyromanien, har mange imidlertid tillid til at Gaia kan bestå i millioner af år. Man vil finde mange slyngplanter og hvaler, der mener at man først om hundrede millenia bør begynde at tænke galaktisk. I det hele taget er termen rumkolonisering blevet nærmest universelt droppet som et sprogligt artifakt fra tidligere tider. Spørgsmålet om plads og resourceforbrug var særdeles omdiskuterede i slutten af 00’erne. Menneskearten nåede ned på 6 milliarder og mens tidligere såkaldt ukrudt og invasive arter blev befriet fra apartheid og fik tildelt landrettigheder og nye økosystemer, hvor deres adfærd havde flere symbiotiske muligheder. Med den rette mængde af nitrogen og få genetiske ændringer vise de fleste planter og insekter at kunne holde mængden af spirende frø og kloner på et stabilt niveau. Det har generelt vist sig at være muligt at holde den globale aktive biomasse på et stabilt niveau. I pattedyrene har man valgt at have en lind strøm af babyer, der adopteres. Denne mængde af populationstilførsel tilpasses mængden af eutaniserede organismer, der vælger at sige farvel. Det sker ofte at en halvtredsårig hjort efter en nat under den åbne himmel beslutter sig for at tiden på den blå planet har været tilstrækkelig og vælger at lade sig hengive til skovbundens jord, hvor svampe og mikrobakterier byder den velkommen til endnu en cyklus i livets hjul. Arkiverne over dem der har valgt at sige farvel og dem der har bedt om at blive genoplivet om årtusinder er gemt på støjfrie servere i Yemens gravhaver.